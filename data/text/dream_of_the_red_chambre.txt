——此开卷第一回也。作者自云：曾历过一番梦幻之后，故将真事隐去，而借
通灵说此《石头记》一书也，故曰“甄士隐”云云。但书中所记何事何人?自己又
云：“今风尘碌碌，一事无成，忽念及当日所有之女子：一一细考较去，觉其行止
见识皆出我之上。我堂堂须眉诚不若彼裙钗，我实愧则有馀，悔又无益，大无可如
何之日也。当此日，欲将已往所赖天恩祖德，饫甘餍肥之日，背父
兄教育之恩，负师友规训之德，以致今日一技无成、半生潦倒之罪，编述一集，以
告天下；知我之负罪固多，然闺阁中历历有人，万不可因我之不肖，自护己短，一
并使其泯灭也。所以蓬牖茅椽，绳床瓦灶，并不足妨我襟怀；况那晨风夕月，阶柳
庭花，更觉得润人笔墨。我虽不学无文，又何妨用假语村言敷演出来?亦可使闺阁
昭传。复可破一时之闷，醒同人之目，不亦宜乎？”故曰“贾雨村”云云。更于篇
中间用“梦”“幻”等字，却是此书本旨，兼寓提醒阅者之意。